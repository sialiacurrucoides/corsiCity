Éjszaka ébreszthetetlenek a lakók. A város falai élnek. Nem érti a várost, aki nem ismeri történetünket. Minden azzal kezdődött, hogy egyszer egy kobold elkeveredett otthonról. A naplójában a következőket lehet olvasni. Egyszer azt hallottam, hogy segít, ha kiírjuk magunkból azt, ami problémás az életünkben, így hát nekiálltam megírni a történetemet.
 Mivel még csak 23 koboldesztendős vagyok, ami - Lia unokanővérem véleményét leszámítva - még fiatalnak számít, úgy tűnhet, hogy korai még egy ilyen vállalkozás, hisz még alig történhetett velem valami. Legalábbis én azzal szoktam vigasztalni magam, hogy a java még hátra van. Tudjátok az az önmegvalósításos jövő, amit még akkor is rózsaszínnek képzelünk, amikor már tudjuk, hogy illik lemondani a több sebességes fehér tücsökről és az otthonos kis házikóról egy teljesen békés környéken, ahol életünk végéig zavartalanul élünk, vagy épp fordítva – megtalálva az utunk - felpörögve, hogy majd az éjszakát is jobban világítjuk be a csillagoknál. Hát nem fájdalmas? Na pontosan ilyen álmodozó vagyok... Kiskoboldként arra vágytam, hogy lesz saját odúm és szorgalmas munkával mindig meglesz a pitypang pirítós, amivel bajt kerülve eléldegélhetek életem végéig. Később persze, ahogy butultam, már az kellett, hogy kezdjek valami fantasztikusba, vagy legalábbis mozgalmas kalanddá változtassak mindent, aminek a végén kikerül valami olyan alkotás, amit csak én adhatok és ami sokaknak lehet értékes. 
Jellemző mód most se a nyugodt, se az izgalmas jövő nincs kilátásban.
Tegnap kirúgtak a mécseskészítőktől. Ez volt az utolsó munka. A táncosoktól már akkor elkerültem, amikor anyám leköszönt a vezetőségből. Pedig micsoda unikum voltam, Fred is folyton azzal nyugtatott, hogy legalább kétszáz éve nem fordult elő, hogy egy koboldnak ne legyen ritmusérzéke. Szóval megveregetve egyedi vállamat újból hazakullogtam, majd nekiálltam a hosszas és kimerítő plafonnézésnek. Gondoltam nem baj, most legalább átgondolom az életem, talán rájövök, hogy mit kell tennem. Ám csak párszor újrajátszottam néhány jelenetet az aznapi katasztrófából és végül a túrós torta receptjénél, ahova fogalmam sincs, hogy hogy jutottam el, kezdtem sejteni, hogy meditációm talán nem vezet eredményre. Szóval könnyek és magvas tanulságok nélkül aludtam bele az eszmefuttatásomba és nem volt más csak a káosszal teli üresség. Furcsa megfogalmazásnak tűnhet, de most valahogy ezeket a szavakat találtam arra, hogy leírjam amit éreztem, pontosabban amit nem.
Na de, hogy nehogy azt higgyétek, hogy hosszú oldalakon keresztül csak unalmas enmagamról mesélek, bele is kezdenék a dolog érdekesebb részébe, ami a mécses incidens estéjén kezdődött. Ha más meséli el, minden bizonnyal azt mondtam volna, hogy ütődött vagy túlzásba vitte a hecserli likőrt.
Szóval, több órás tompa semmittevés után össze tudtam szedni magam és lebandukoltam a tóhoz. Amikor azonban a parthoz értem hirtelen egy ezüstös villanást láttam a felszín felett a nádas felé elsuhanni. Mivel úgy sem volt más konkrét célom, hát elindultam a fény felé. Furcsa dologra lettem figyelmes, a nádas mögötti félreeső tórész vize sárga-fehéren csillogott, mintha egy kisebb nap rejtőzött volna a tófenéken. Annyira megbűvölt a látvány, hogy önkéntelenül közeledni próbáltam felé és meg se fordult a fejemben, hogy többek között úszni sem tudok. Amikor rájöttem, már késő volt. Hiába kapálóztam nemsokára minden elsötétült.
-Vízben vagyok és...élek. Még csak nem is fulladozom. Esetleg ez lenne a másvilág,  mindenkinek idomul a halálához. Természetesnek tűnt, hogy egyedül vagyok az én kis magán túlvilágomban, ezért indulataimmal küzdve hangosan beszélve igencsak meglepődtem, amikor válaszoltak.
-Érdekes felvetés, hogy van-e másvilág és az mennyire lehet különböző egyénenként, de minthogy nem vagy épp abban a helyzetben, hogy erre vonatkozóan messzemenő következtetéseket levonj javaslom foglalkozz valami gyakorlatiasabbal, mondjuk a hepa-transzformációddal.
Erre én elmésen és teljesen összeszedetten csak annyit válaszoltam, hogy:
-He?
-Szóval élsz és egy olyan világban vagy ahol jelen külsőd nem a legoptimálisabb, tehát javasolnám, hogy alkoss egy másikat.
-Hogy alkossak egy másik külsőt?- tettem túl magam meglepően gyorsan az élek-nem élek kérdésen.
-Nos igen, kimentem az újoncképzésből...Szóval kezdjük elölről. Üdvözöllek kis világunkban, ahová ma este fuldokoltad be magad. Normál esetben az ilyen belépő végzetes kimenetelű...ennek megfelelően nem is belépő...na jó, jó ...szóval a lényeg, hogy egy jova napon érkeztél. Ez feljogosít arra, hogy köztünk maradhass, ami jelen alkatoddal nem is biztos, hogy olyan nagyszerű dolog. A magad 10 centiével és két apró lábaddal egy nap alatt körülbelül csak a szomszédos átjáróig jutnál, azon további úgy 15 és fél nap alatt kiérkeznél, de csak egy kanálisrendszerbe. Szóval jobb ha veszel egy ilyen kis hepa ágat és átrajzolod magad. Én javasolnék néhány uszonyt meg még pár apróbb kiegészítőt, de hogy ez utóbbiakból milyenekre lesz szükséged azt talán érdekesebb magadnak felfedezned, hisz bármikor kiegészítheted a felszerelésed. 
-Most egy kicsit eltekintenék attól a maradék 6o százaléktól, ami még nem világos és rákérdeznék, hogy hogy is működni ez az átváltozósdi pontosan. Ami azt illeti nem vagyok egy nagy rajzos. Meg mégis mire kell tervezzek? Lapra? Homokba?
-Magadra természetesen.
-Hát ez fantasztikus. Tuti jól fogok kinézni egy háromszöghöz csatlakozó két oválissal köztetek, akiknek olyan eszméletlen formatervezésű uszonyaitok vannak.... Már ne érts félre...
-Nem kell parázni, ne félj. Várj, megmutatom.- A hepaágat a farokúszójára irányítva pár apró mozdulattal létrehozott egy kis gyöngyfűzért.- Látod, nagyon egyszerű. A lényeg, hogy nem elsősorban a kezeddel alkotsz. Találd ki mit szeretnél és erősen koncentrálva húzd végig az ágat a magadra képzelt test körvonalán.
Megpróbáltam, de egyáltalán nem ment, még csak egy pikkelyem se nőtt. 
-Légy nyugodt, ne gondolj másra. Nézz körül, nézd meg az én uszonyaim, meg a többiekét. Ott úszkálnak a tengeri saláták körül. Nézd meg milyen részek tetszenek a legjobban, gondolj a kedvenc színeidre és jeleníts meg egy olyan testet, amit tudnál szeretni. Legalábbis most el tudnál fogadni.
Végül csak sikerült. Ott álltam szép sötétkék uszonyokkal.
-Azt elfelejtettem mondani, hogy nekünk nem szükséges rejtőzködnünk, hiszen gyorsan át tudjuk alakítani magunkat. Fontosabb, hogy lássuk egymást. Ez a kék...
-Pedig annyira szerettem ezt a színt.
-Szíved joga megtartani.
-Nagyon ostobának fognak nézni?
-Az az ostobaság, hogy ezen gondolkodsz. Ha ez a szín a sajátod, nem számít mit gondolnak. A színed árulkodik rólad és a többiek annak megfelelően viszonyulnak hozzád, hogy mit olvasnak ki belőle. Lehet, hogy egy aranyos sárgát általában megnyerőbbnek tartanak, de mást várnak el, mint a kéktől. Szeretnéd, hogy mindenki azt higgye rólad, hogy jól táncolsz és harcolsz? Mi lesz ha bál lesz vagy háború?
-A sötétkéktől mit várnak el?
-Félreértesz. Nincsen értelmezőszótár.
Idővel megértettem. Nem volt könnyű, de aztán felépítettem a sötétkék elvarázsolt város. Fényei minden éjjel elmesélik a történetem, annak aki olvasni tudja őket.